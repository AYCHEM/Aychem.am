Subject: Fréttatilkynning: Íslenskur sproti safnar 6 milljónum á einni viku
Author: Bjarni
Date: August 9, 2013
Type: blog

Mailpile er íslenskt hugbúnaðarverkefni sem hefur safnað yfir 6
milljónum króna ($50.000 bandaríkadollara) á innan við viku. Féð kemur
frá einstaklingum víðsvegar um heim sem hafa styrkt herferð á
fjáröflunarvefnum Indiegogo. Markmið verkefnisins er að skrifa hugbúnað
sem bætir friðhelgi einkalífs fólks á Netinu með því að einfalda notkun
dulritunar í tölvupósti. Verkefnið stefnir einnig að því að bjóða upp á
raunhæfan valkost við miðstýrð tölvupóstkerfi Google, Microsoft og
annarra bandarískra stórfyrirtækja.

Áherslur verkefnisins á friðhelgi einkalífs og að auka sjálfstæði fólks
sem notar tölvupóst hefur fallið í mjög góðan jarðveg hjá tölvunotendum
um allan heim, meðal annars vegna uppljóstrana Edwards Snowdens um
víðtækt eftirlit bandarísku öryggisstofnunarinnar með netnotkun
almennings. Verkefnið var kynnt við góðar undirtektir á OHM 2013
ráðstefnunni í Hollandi og fréttirnar fóru í framhaldinu sem eldur í
sinu um Twitter samræðuvefinn.

Mailpile er hugarfóstur tölvunarfærðingsins Bjarna Rúnars Einarssonar,
en honum til halds og trausts eru Smári McCarthy og Brennan Novak.
Hópurinn stefnir að því að safna $100.000 bandaríkjadollurum og nýta féð
til að fjármagna eins árs vinnu við þróun þess. Fjáröflun mun standa
yfir fram til 10. september, 2013.

Nánari upplýsingar má finna á <http://igg.me/at/mailpile>, með
tölvupósti til <team@mailpile.is> eða í síma Bjarna, 6900409.

